Ministar prosvete Mladen Šarčević izjavio je danas da nije dobio 3.000 mejlova studenata, koji traže razgovor s njim.On je rekao da na nedeljnom nivou ima sastanke sa Konusom i Skonusom i da na tom nivou rešavaju sve, te pozvao studente da svoje zahteve kanališu preko svojih legalno izabranih predstavnika.

Ministar je to rekao odgovarajući na pitanja novinara posle najave testiranja za državnu maturu.

On je rekao da nema problem da primi bilo koga, ali da misli da je zahtev za smanjenje školarina od 30 odsto neprimeren i da ne mogu svi fakulteti taj zahtev da ispune.

Dodao je da ono što studenti zahtevaju nije u nadležnosti Ministarstva, da Ministarstvo može da daje preporuke i da on može da razgovara sa rektorima.

Rekao je da treba videti da tamo gde ne može 30 odsto, školarine budu smanjene za 20, 15 ili 10 odsto, ili smanjene za određene socijalne grupe.