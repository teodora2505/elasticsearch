Brzina učitavanja strane predstavlja vreme potrebno da posetilac pri brzini od 28800 bps učita početnu stranicu prezentacije. Iako danas mnogi imaju brzi pristup Internetu, važno je uvek imati na umu i ovu najnižu granicu. Ustanovljena je nedvosmislena povezanost između brzine učitavanja stranice i procenta odustajanja potencijalnih posetilaca. Naime, prema istraživanju koje je sprovela BCG (Boston Consulting Group), najmanji broj potencijalnih posetilaca, svega 7% njih, odustaće od pregleda strane ukoliko je za njeno učitavanje potrebno 7 i manje sekundi; 30% njih odustaće ukoliko je to vreme iznosi 8 sekundi a čak 70% odustaće ukoliko potrebno vreme iznosi više od 12 sekundi. Da bi se izbeglo nepotrebno dugo učitavanje stranica, preporučljivo je izbegavati preterano korišćenje gif i jpg datoteka ili svođenje istih na optimalni nivo. Takođe je preporučljivo redukovati broj boja (slike mogu lepo izgledati čak i kad sadrže paletu od svega 16 boja) ili jednostavno izbegavati velike slike. Trebalo bi ograničiti Home Page na 20kb i izbegavati veliki logo ili animacije. Bolje je taj prostor iskoristiti za pružanje korisnih informacija, jer jedna prezentacija i treba da služi upravo za to.