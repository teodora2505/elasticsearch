Na samom početku ovog seminarskog rada potrebno je naglasiti da su vatreni zidovi i sigurnosne stijene potpuno isti pojmovi. Pojava širokopojasnog pristupa Internetu stvorila je izuzetno iskustvo administratora u računalnim mrežama. Brzi pristup je otvorio prostor mnogim inovacijama na području razmjene podataka, pristupa uređajima i drugim naprednim računalnim tehnologijama. Nažalost, ta tehnologija je također stvorila i lako dostupni put prema unutrašnjosti svake mreže, pa i svakog računala.
Kako mreže postaju sve kompleksnije, postaju i napadači koji se pokušavaju infiltrirati u njih. Mrežna sigurnost više nije samo zaštita poslužitelja i radnih stanica. Danas ona zahtijeva detaljno razumijevanje mreže i spoznaju o ranjivostima mreže, kako u njenoj jezgri, tako i na njenim rubnim dijelovima.
Kako su napadači postali sofisticiraniji, tako su se poboljšali i alati koje napadači koriste da bi se infiltrirali u mreže. Ti alati, većinom besplatni, dostupni su na različitim Web stranicama, te omogućuju i manje educiranim korisnicima da napadnu mreže. Danas napade na mreže izvode računalni početnici, ljuti kupci, bivši zaposlenici ili pak oni koji samo žele vidjeti što se sve može učiniti.
Sve ove promjene su uzrokovale znatno otežavanje posla osiguranja mreža od napada. Čak je i broj uređaja koji se moraju štititi narastao. Administratori sigurnosti danas moraju odrediti radi li se o stvarnom napadu nekoga tko zna što radi, ili neki školarac isprobava novu programsku podršku za DoS (engl. denial of service) napade.
Kako sigurnosna stijena (engl. firewall) postaje točka gušenja u mreži, ona definira čemu se vjeruje, a čemu ne. Nepovjerljivi dijelovi mreže su svi, od vanjske mreže (Interneta), pa čak i do pojedinih odjela u organizaciji, ovisno o arhitekturi cjelokupne mreže. Današnje sigurnosne stijene su evoluirale u više od same točke gušenja. Sadrže različita rješenja: sklopovska, programska, osobna, detekcije upada itd. Razvojem tehnologije, povećava se i broj mogućnosti koje sigurnosna stijena pruža korisniku.