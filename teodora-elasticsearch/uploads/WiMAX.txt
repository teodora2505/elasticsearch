WiMAX (Worldwide Interoperability for Microwave Access) je bežična tehnologija koja omogućava širokopojasni bežični pristup Internetu uz upotrebu radiofrekvencijskog spektra od 2 do 11 GHz.
Kako bi potaknule izgradnju poštenog, transparentnog i uravnoteženog modela primjene prava i razvoja WiMAX tehnologije i proizvoda, tvrtke Alcatel-Lucent, Cisco, Clearwire, Intel, Samsung i Sprint, najavile su osnivanje Saveza otvorenih patenata (Open Patent Alliance ili skraćeno OPA). Cilj Saveza je stimulirati što više inovacija i ulazak novih subjekata u WiMAX ekosustav kroz jednostavan, predvidiv i pošten sustav provedbe intelektualnih prava koji potiče široku primjenu WiMAX standarda. U tu svrhu, Savez namjerava stvoriti “fond WiMAX patenata” koji će pomoći tvrtkama partnerima da dobiju pristup patentnim licencama po predvidljivim cijenama. Fond patenata obuhvaćat će razna rješenja za rojalitete, uključujući i prikladna rješenja za međusobno licenciranje među članovima Saveza.
Prikladno licenciranje intelektualnog vlasništva i modeli reguliranja prihoda od autorskih prava od ključne su važnosti za bilo koju tehnologiju, pa tako i za WiMAX. OPA želi postići jasno definiranu praksu licenciranja intelektualnog vlasništva, što će omogućiti krajnjim korisnicima da iskoriste razne klase i formate uređaja te aplikacije kako bi uživali u svim prednostima velikog bandwidtha i kvalitete usluga koju WiMAX omogućuje. Osnivači Saveza predviđaju stvaranje rastućeg i stabilnog okruženja za reguliranje intelektualnog vlasništva za WiMAX tehnologiju i njezin razvoj što će osigurati uspješnu primjenu WiMAX rješenja i usluga na globalnoj razini. OPA je važna karika u lancu koja dodatno učvršćuje već postojeći WiMAX ekosustav, a broji više od 500 članova i ima široku podršku raznih poslovnih subjekata.

Fond neće uključivati patente za 802.16d ili fiksnu WiMAX tehnologiju, ali očekuje se da će obuhvaćati buduće WiMAX standarde, kao što je 802.16m rješenje sljedeće generacije. Fond će moći prilagođavati svoj raspon aktivnosti u budućnosti ovisno o događajima na tržištu. Točne uvjete fonda odredit će vlasnici neophodnih patenata za WiMAX tehnologiju. Nezavisna treća osoba testirat će nužnost patenata kako bi se definirali njihovi vlasnici.

Svaka tvrtka koja ima barem jedan neophodan patent, certificiran od strane nadležnog tijela Saveza za patente koja se bavi razvojem 802.16e WiMAX opreme, proizvoda ili aplikacija, ili je pružatelj usluga posvećen primjeni WiMAX mreže, može se pridružiti Savezu. Pored toga, svatko tko je zainteresiran za isporuku WiMAX rješenja može postati korisnik licenci iz fonda Saveza.