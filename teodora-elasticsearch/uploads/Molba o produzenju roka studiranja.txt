Vlada Srbije je na današnjoj sednici usvojila Predlog zakona o izmenama Zakona o visokom obrazovanju, kojim se omogućava studentima koji su studije upisali do 10. septembra 2005. godine da fakultete završe u naredne dve školske godine.

Propisivanjem novih rokova za završetak studija po započetom nastavnom planu i programu, uslovima i pravilima studija, stvaraju se uslovi za studente koji do kraja školske 2018/2019. godine nisu uspeli da završe studije, da to učine u naredne dve školske godine.

Utvrđenim novim rokovima završetak tih studija predviđen je do kraja školske 2020/2021. godine, a za studente upisane na integrisane studije iz polja medicinskih nauka do kraja 2021/2022. godine, piše u saopštenju. 

Vlada Srbije je odlučila da Strahinji Stefanoviću za osvojenu srebrnu medalju na Svetskom prvenstvu u olimpijskoj sportskoj disciplini kajak, dodeli novčanu nagradu u iznosu od 25.000 evra u dinarskoj protivvrednosti. 